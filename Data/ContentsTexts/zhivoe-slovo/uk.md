«Живе слово»

Заняття Олени Сикирич з керівниками. 17 лютого 1996 року. З архіву «Нового Акрополя».

Керівник не може бути організатором, не може бути форматором, тобто вести за собою людей, якщо паралельно він не здатний донести до людини суть, ключовий момент у будь-яких поясненнях — починаючи з лекції й закінчуючи поясненням роботи в напрямі. Людина не може бути керівником, не будучи внутрішньо інструктором, і тому ми з вами паралельно займатимемося цими двома моментами.

На такого роду інструкторських заняттях, як сьогодні, даватимуться лише деякі теоретичні моменти, які ви вже на практиці розроблятимете як інструкторські.

Як готується лекція.

Лекція має бути переварена і вистраждана.

... а коли я був мінералом — це що? Звідки прийшов? Ось ці речі, коли людина тему ніби втілює всередині себе — як може і як знає — на маленькому рівні. Коли ця тема для неї жива з погляду тих змін, тих переломних моментів, тих переосмислень, які вона в ній викликає. І якщо, коли ви готуєте лекцію, тема всередині вас не викликала переосмислення, то ви її не підготували. Звісно, є ще один елемент цього «вистраждання» теми, який стосується малих груп або будь-якого оголошення на лекції. Як же я можу просто оголошувати: «За тиждень, для членів школи відбудеться екологічна акція з такої по таку годину», — якщо я знаю, що ця екологічна акція для мене — те-то й те-то. Я постараюся через це оголошення донести до членів, чому вона важлива і чому вона мене надихає. Без цього аспекту «вистражданого» немає жодного слова. Я ж цією екологічною акцією маю жити, маю бачити заради чого, маю наперед радіти їй, щоб міг виступити й про неї оголосити. Подібне називається «вистраждати лекцію».

Під час такої підготовки до лекції, коли вже припиняємо з менталізацією, схоластикою тощо, коли вивчаємо нову тему, вона починає як атанор працювати всередині нас. Ми переживаємо терзання щодо лекції, бувають моменти, коли через тему не можемо заснути, бо вона настільки нас зачепила, що вночі розкручуються певні моменти — вона будоражить. Бувають хвилини: сидиш у метро й кажеш: «Як чудово!» І коли доходите до стану «як чудово!», значить готові, тему можете передавати іншим. І не буває теми, в якій ви не могли б дійти до стану «як чудово!», «як зрозуміло, як ясно!», і яка не могла б вас добами внутрішньо тривожити, і яка не могла б породити купу думок, корисних особисто вам. Оце називається вистраждати лекцію. Це називається підготувати себе до лекції. І це означає, що яку б тему я не читав, я преображаюся й стаю персонажем, ситуацією, про яких розповідаю в темі. Якщо розповідаю про космогенез — це ж принцип уяви — я цей перехід від одиниці до двох, від однієї геометричної фігури до іншої, — маю відчути, побачити; не просто зрозуміти суху інформацію, маю його пережити, уявити, як це відбувається. І коли розповідаю про це, перед моїми очима це живе. Якщо розповідаю про те, як Тамплієри пішли на війну, я ж бачу цих Тамплієрів, бачу! Я перебуваю серед них, я бачу, як один падає, інший стікає кров’ю, я ж усередині. Оце вище мистецтво — преображатися в ситуацію, про яку розповідаєш, увійти в неї, говорити не зовні, як спостерігач, а як учасник у ній. Оце й означає вистраждати лекцію — не зовні, як спостерігач, а як учасник у тому, про що говориш.

І ХАЛ нас учив, що в цьому контексті не страшно щось вигадати — якусь інформацію, яку ніхто не перевірить, хай навіть скаже, що такого не було. Але залишиться не інформація, а залишиться суть того, що хотіли передати. Ви людям передасте живі форми, які таким способом створили. І в цьому контексті вистраждати лекцію — це творча робота: створити й передати. І як ви думаєте, ви клеймо на ХАЛа поставили б за те, що він, коли читав лекцію «Джордано Бруно», явно вигадав перед публікою, щоб почули деякі члени ЖС, які лекцію обслуговували, що Джордано Бруно був у Загребі й заснував школу, ядро якої називалося «Фенікс» (тоді ЖС називався в Загребі «Фенікс») і що так почався перший духовний імпульс у Східній Європі. Але він так це говорив, що ті, хто розумів його слова, бачив не Джордано Бруно — бачив і його, і навіть повірив: може, це й було, хоча знаємо, що не було. Усе відносне в часі й у просторі, і факти, які не відбулися в реальності, можливо, відбулися на інших планах. Тому є речі, які логіка не може прийняти, але щось усередині нас (це називається моменти священного натхнення в лекції) змушує нас це розповідати. Ось приклад ХАЛа, великого ХАЛа, який ніколи не брехав, і не брехав навіть розповідаючи факт про прибуття Джордано Бруно в Загреб, хоча цього ніколи не було. Делія потім сміялася: «Мені дуже хотілося, щоб він усе-таки заїхав, але не заїжджав». Делія потім питала: «Ну навіщо ви вигадали таке?» — там же були і журналісти, і телебачення, і все, — «Треба було якось віддячити бідним ЖС Хорватії, Югославії тоді», — усміхнувся. Є ж моменти, які не піддаються логіці, і їх на лекції треба впіймати, і тут зміщуються межі між інформацією, знанням і натхненням, і зникають межі між істиною і неістиною. І істина тоді — те, що ви передаєте на лекції; істина — це принцип, який проходить. Оце вам має бути зрозуміло.

І з точки зору підготовки самого інструктора ми про це говоритимемо докладніше, коли буде тема «Натхнення», і коли буде саме натхнення. А тепер — знаменита теорія Hiero logos, яка відповідає на запитання, хто і що говорить усередині нас під час лекції. Я це кажу як підготовку до лекції, бо інструктор усі ці моменти має усвідомлювати раніше, інакше буде викладачем, а не інструктором.

Теорія Hiero logos або «Священного слова».

Коли слово вимовляється не тільки для того, щоб проінформувати про той чи інший факт, а коли словом користуємося як засобом творення. Пам’ятаєте історію ХАЛа: гончар мріє про свою посудину. З того моменту, коли починаються мрії про посудину, архетип цієї посудини вже починає втілюватися у форму — саме з того моменту. І пояснюється той факт, що слово в цьому контексті, коли б його не вимовляли — не тільки на лекціях, а взагалі, — має в моменти натхнення форму, через яку проявляється дія волі. Це найвдаліша і на цей момент розвитку 5-ї раси єдина форма, через яку чистий принцип волі проявляється назовні. «На початку було слово» — якщо пам’ятаєте, — а потім створюються образи й форми. У якому контексті? Щоб вам це було зрозуміло, нагадаю один момент із лекції про 6-ту расу. Коли Блаватська пояснює, що настануть такі часи, коли статевої різниці не буде, коли люди будуть втілюватися свого роду «андрогінами» і коли будь-яка форма відтворення, починаючи з фізичного, здійснюватиметься через взаємодію думка — слово. І я на лекціях це пояснюю, хоча люди от такими круглими очима дивляться, — я пояснюю в доступнішій формі — сміються: «подумав — сказав — здійснив», буквально. І коли Блаватська пояснює, що таким чином народжуватимуться діти, тобто вже не потрібно буде ні фізичної, ні іншої роботи: хочу сотворити — подумав, сказав у відповідній формі — і форма вже народжується під впливом мого слова. І ось це називається принципом «Священного слова» в ораторському мистецтві. І ви маєте розуміти, що, читаючи лекцію — будь-яку, — слава Богу, що ми надто маленькі, щоб цей принцип діяв, але колись, інколи, коли самі цього не усвідомлюємо, наше слово має силу дії: сказав — уже йде процес. І в доброму, і в поганому. Словом починаєш або приводиш у рух процес перетворення у форму. Момент опускання архетипу, ідеї. І само собою, що звідси — відповідальність за свої слова. Бо якщо ти говориш не так, то, відповідно, закликаєш і втілюєш не те, і, відповідно, вступаєш у взаємодію із законом Карми, який має свої плани щодо творень: або ми погоджуємося з ними, або, якщо ми потрапляємо не в точку, йдуть санкції. Ось момент, який ви маєте зрозуміти в межах лекцій. І людина, яка має мистецтво працювати через слово, — це маг. І незалежно від того, що ми дуже маленькі, лекція, вірш, вечір, мала група мають бути однією формою магічної або містичної дії. Це важливо, щоб ви розуміли. Ті принципи, про які йдеться, ті ключові моменти, які ловляться, те, що промовляє у вас, автоматично викликає у вас процес дії. Ви сказали слово й пішли, а в людей, на яких подіяли, всередині починається процес і триває далі. Оце — найбільша відповідальність і найбільший виклик, щоб дійти до цього.

Як відбивається на маленькому рівні ця магічна дія вашого слова? Ви, на жаль, не зможете це перевірити, але головне, щоб у людей воно було. Відбивається так, що в певні моменти життя це слово згадується як констатація факту, що це справді так. І відповідно виходить, що ваше завдання на лекції — ви маєте підготуватися так, щоб, «страждаючи самі» всередині лекції, викликали через ваше слово відповідні події Карми, долі у ваших слухачів. Ваше слово має бути настільки сильним. Оце таїнство навчання. Щоб вони підтвердилися на практиці, щоб через це людина потім жила і проходила. Якщо ваше слово було мертвим, воно так і залишиться без підтвердження в досвіді людини. І в цьому полягає те, чим ми відрізняємося від інших викладачів.

Інструктор — актор ініціатичного театру.

Коли людина готує себе до лекції, цей стан вона просто продовжує й повторює під час лекції. Вона має стати актором ініціатичного театру. Ще раз згадуємо десять тисяч разів розжовані слова, що актор ініціатичного театру грає в драмі, яка створюється не для глядачів, а для нього самого. І, граючи різні ролі, він, відповідно, і перевтілюється в них, стає ними й проходить через певний внутрішній досвід. У цьому контексті, коли ви читаєте лекцію, якщо хочете, щоб завдяки цій лекції люди преображалися, ви маєте і перед лекцією під час підготовки, і на лекції преображатися самі. Ми підходимо до давно відомого моменту, про який говорили десять тисяч разів, що під час лекції (а було б добре, щоб це було вже під час підготовки до лекції) ви вже не Петро Петрович, Тетяна Красильникова тощо. Ви стаєте іншою істотою, внутрішньо вам незнайомою; ви самі себе під час лекції не маєте впізнавати. Ви маєте себе через підготовку довести до такого стану, щоб потім, коли читаєте запис вашої лекції, самі собі дивувалися: «Це що, я говорив?» — і щоб вам ваші власні слова, ваша власна лекція здалися, коли ви будете її читати в нормальному стані, цілком незнайомими. Оце найбільша майстерність преображення людини на очах у інших. І, можливо, інші цього не зрозуміють і вважатимуть, що це само собою зрозуміло, що це завжди так — і зранку, і вдень, і ввечері. А ти розумієш, знаєш і бачиш, що завдяки цьому преображенню все йде чітко, нормально — не так, як планував, але так, як треба. Ось до цього інструктор має дійти.

Необхідність внутрішнього катарсису або очищення.

У цьому ключі переходимо до останнього моменту в підготовці до лекції. Для того, щоб лекція була вистраждана до і під час, треба викликати катарсис не тільки на сцені, а спочатку всередині самого себе. Без внутрішнього катарсису або очищення не може бути катарсису зовнішнього і не може бути впливу на публіку. Що це означає? Що ті самі стани розчулення, жалю, «мурашок», мрійливості мають бути пережиті вами під час підготовки. Щоб публіка плакала, спочатку, під час підготовки, мають поплакати ви. Щоб у публіки були «мурашки», спочатку, під час підготовки до лекції, вони мають бути у вас. Оце важливо. Коли готуєш лекцію разом із новими одкровеннями, разом із запитаннями, переглядом, іде очищення від бруду, спокута — це інший контекст або інший бік медалі того, про що говорили вчора. Не плутати це з «балдінням»? І коли відповідатимемо на запитання: «Як викликати цей катарсис у публіки?» — публіка ж має його відчувати під час якихось моментів лекції, інакше лекцію не буде прочитано, — звісно, спочатку говоритимемо про те, як надихнутися і як викликати це всередині себе.

Необхідність зосередження.

Далі переходимо до лекції. Ще кілька моментів, які стосуються самої лекції, щоб ви більш-менш орієнтувалися. Під час підготовки до виступу або перед виходом на сцену, або на малу групу, є ще один дуже важливий момент: зосередження перед виступом. Я про це теж говорила давним-давно, коли вам пояснювала, що не можна, щоб людина, вся захекана, смикана, яка запізнюється на лекцію, одразу вийшла на сцену; або після того, як її в перерві чи в холі посмикали з різних організаційних питань, пішла, взяла мікрофон і почала читати. Треба знайти можливість усамітнення. Ідеальний варіант: перед лекцією або малою групою усамітнитися не тільки внутрішньо, а й зовні — втекти в якийсь куточок, де нікого немає, де вас ніхто не бачить, ніхто на вас не дивиться. Ідеальний варіант, щоб грала музика — це дуже допомагає, тому я завжди так наполягаю на музиці в перерві й перед лекцією. Вона допомагає лекторові, а не тільки слухачам, бо ця музика, коли її слухаєш, заспокоює думки, допомагає вималювати модель лекції й викликати спогади... Якщо в мене лекція про Джордано Бруно і якщо грає «Бессаме мучо» за 5 хвилин до початку лекції, то мені важко налаштуватися, а якщо грає щось інше — будь-що: тиха, спокійна музика, — я уявляю собі Джордано Бруно в його стражданнях і боротьбі, але до розчулення спокійним, мовчазним, задумливим; якщо грає Вагнер — тоді йде велич жертви. Музика створює образи для вразливої людини, які дуже допомагають. І найважливіше під час зосередження — я розкриваю секрет, але ви самі застосовуйте це як хочете — треба викликати якогось покровителя, священний образ, щось, що вам найдорожче, і попросити, щоб вас надихнув, щоб говорив через вас. Навіть не попросити, а здійснити такий маленький мовчазний внутрішній діалог. Людина, яка сама маленька, виходить перед величезною аудиторією, якій треба не просто щось дати, а треба їх просунути з погляду їхньої долі, і людина в цю хвилину усамітнення розуміє, що вона ж сама нічого не вміє, нічого не може, нічого не бачить — вона сліпа, як маленьке кошеня, хоч би як тема була підготовлена. Це момент Містерій перед початком лекції, коли ви образно, внутрішньо викликаєте священні образи — ті, які вас надихають. І як востаннє перед боєм, а кожна лекція — це новий бій, просите благословення, ще раз «біля ніг Учителя», пояснюючи йому, що от така й така справа: якщо не допоможеш, не скажеш — марна вся наша робота, я ж сам не можу. Почув? — Так. — Пішли! І йдете разом. Обережно: це не пафос і не має бути пафосом, не має бути профанацією, не має бути захватом, астралом. Це дуже тонкий, дуже інтимний момент, який у душі кожного інструктора має бути само собою зрозумілим, необхідністю душі. І з власної практики я вас запевняю: якщо цього моменту немає, лекція йде значно важче. Я підводжу до того, що ви лекцію маєте читати не одні, а разом із кимось, хто, само собою, ви цього не знатимете й не усвідомлюватимете, має бути поруч. Якщо ви це відчуваєте під час лекції, тоді не важливо, про що ви говоритимете. Хай лекція про стоїків, а ви говорите про Джордано Бруно, — зовсім не важливо, люди цього не помітять.

Цикли сприйняття групи.

Ще кілька моментів. Коли починаєте лекцію, перше, що ви маєте відчути, а протягом лекції відчути це вже досить конкретно, — це цикли сприйняття групи. Це те, що ви маєте наперед знати, хоча навіть я сама дуже часто нехтую цим. А дарма. Це те, що у вас має працювати чи не інстинктивно, і вже після 2-ї, 3-ї, 4-ї лекції ви маєте вчитися інстинктивно володіти цим. По-перше, рівень сприйняття групи змінюється протягом лекції. Сучасні психологи твердять, що найсприятливіший інтервал, коли сприйняття більш-менш працює, — це від 30 до 40 хв. без перерви, максимум — година. Але ідеальне сприйняття — 30–40 хв. І навіть якщо брати годинний цикл або, скажімо, 30–40 хв, ми маємо мати на увазі, що сприйняття слабше на початку і в кінці. У перші 15–20 хв, за інтуїцією, людей треба ввести в тему, зосередити, спрямувати — як кажуть філософи — їхні ментальні зусилля на вас, зацікавити їх, щоб усі ці зусилля розуму були спрямовані до вас; і якби був якийсь справжній ясновидець, то він би побачив ніби промені, що зосереджуються на вас. Потім сприйняття починає працювати й наростає до кульмінації — це середній етап, — щоб потім знову ослабнути після 30 хв точно, коли настає перенасичення і втома. І на цьому третьому етапі, після кульмінації, головне, що ви маєте вловити: є момент (якщо людина досвідчений інструктор, то вона це чудово відчуває на кожній лекції), коли настає пересичення. Люди логічно, тобто розумом, більше не сприймають, по поличках більше не розуміють — доходять до межі. І тоді логічне сприйняття, сприйняття розумом переходить у так зване «надчутливе» сприйняття. Ви маєте привести їх до цієї втоми, логічного перенасичення, щоб вони вже нічого не розуміли логічно, не могли стежити за ниткою, — і тоді почнуть сприймати іншими механізмами, всередині яких є високі емоції як мінімум, а інколи — якісь маленькі проміжки інтуїції як максимум.

У цьому контексті, як ви будуєте лекцію, знаючи, що є ці три етапи — з піком і з моментами спадання? Ми над цим потім працюватимемо детально. Ваше завдання — ввести в проблему на першому етапі. Коли сприйняття ще не зосереджене на вас, зробити введення. Але обережно: введення не має бути ні надто довгим, ні надто коротким. Воно має — це ви маєте відчути, я вас потім спробую навчити на практиці — тривати стільки ж, скільки публіка зосереджуватиметься на вас. Щойно ви відчули, що публіка на вас зосередилася, відчули єдину увагу, як в одного організму, тоді маєте переходити до суті лекції, тобто до тієї моделі, яку ви собі уявили.

Отже, в цьому проміжному моменті — це 30 хв, не більше, — протягом 30 хв, коли ви бачите, що увага максимальна, ви маєте бити на свідомість, тобто незалежно від того, що стоїть у ваших планах — чи йде там довга історична розповідь, біографія або ще щось, якісь моменти нудних структур тощо, перш ніж доберетеся до суті, — ви автоматично припиняєте й користуєтеся цими 30 хв для того, щоб достукатися до сприйняття, до свідомого розуміння; б’єте на свідомість, на перелом у свідомості. Реакція публіки має бути, образно кажучи, з відкритим ротом. І коли вам удається цей перелом у свідомості під час кульмінації сприйняття, тоді побачите, що люди перестають писати й дивляться на вас; і ви, щойно помічаєте ці моменти, підсилюєте пояснення. Щойно бачите, що вони знову починають писати, — все, заспокоюєтеся. Це тонкі моменти, але дуже важливі.

Отже, йде кульмінація сприйняття — б’ємо на свідомість, треба розплющити їм очі, б’ємо на манас, на одкровення, розуміння: «А на це можна подивитися з іншого боку, невже я не замислювався тощо», — і ведемо до перенасичення. Спеціально вводимо якісь складні моменти вже ближче до перерви, особливо ближче до кінця лекції. І коли ви відчуваєте, що настає перенасичення, втома, межа, люди більше не сприймають, тоді треба користуватися останнім етапом, коли спадає логічне сприйняття і починається інше, щоб бити на емоції і на серце. На емоції і на серце. Це перед перервою обов’язково, і обов’язково перед кінцем лекції. Тобто в тій частині, коли вони вже і так і так нічого не розуміють, треба, щоб ви викликали в них через той чи інший висновок, ту чи іншу розповідь містичні «почуття», розрядження, катарсис. І треба, щоб ви вели лекцію до цього свідомо, використовуючи саме той момент, що логіка, розум перестають працювати, перенасичуються — і вмикаються інші механізми. І коли нам ставлять питання: «А чому ви найцікавіше залишаєте на кінець лекції?», — тепер розумієте, чому. Найцікавіше не пояснюється, а передається через такого роду катарсис.

І в цьому контексті ви можете побудувати лекцію так, щоб у вас вся лекція була проста: одна частина — введення, друга частина — кульмінація, б’ємо на свідомість, і третя частина — емоції. А вище мистецтво — коли ви будуєте лекцію за якимись великими темами, а всередині кожної великої теми, яку ви хочете розкрити, робляться ці маленькі цикли: введення — б’ємо на свідомість — емоції, потім розслабляємо, потім знову, інша тема: введення — б’ємо на свідомість — емоції — розслабляємо. Потім третій момент: введення — б’ємо на свідомість — емоції — розслабляємо. І в контексті загальної лекції є чітке введення, чітке «б’ємо на свідомість» і все одно в кінці — емоції: високі почуття, високі настрої; це має бути те саме, як після концерту великого майстра. Ось коли дійдемо до цього, тоді я зможу сказати, що ви у мене інструктори. А між циклами дуже добре використовувати мовчання або робити паузу, які якраз є нульовою точкою, переходом з одного циклу в інший.
