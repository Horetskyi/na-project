# Αποκαλυπτικές ιδέες

> Αφήνοντας κατά μέρος τους αποκαλυπτικούς μύθους που αναφέρονται στο έτος 2.000 – χρονολογία που επηρεάζει μόνο τους Χριστιανούς, μια μειονοτική ομάδα στον Κόσμο – το γεγονός είναι ότι, στα μέσα του πρώτου αιώνα της Εποχής του Υδροχόου, οι προοπτικές σκοτεινιάζουν. Οι αστρολογικές θέσεις και η εμφάνιση ασυνήθιστων ηλιακών κηλίδων προμηνύουν σοβαρές αναταραχές στην Ανθρωπότητα, ιδιαίτερα σε ψυχικό επίπεδο. Στα παγωμένα νερά του Υδροχόου απλώνεται μια άγρια θύελλα όπου θα ναυαγήσουν πολλά στοιχεία και παράγοντες οικονομικοί, πολιτικοί και θρησκευτικοί που ως σήμερα θεωρούνταν σχετικά σταθεροί.
> 
> Ένα κύμα τρέλας καταδιώκει την Ανθρωπότητα και πρέπει να είμαστε προετοιμασμένοι να αντιμετωπίσουμε τις μεγαλύτερες αναταραχές.
> 
> Σε ατομικό επίπεδο, επίσης οι αιθέρες που καλύπτουν και προστατεύουν τα κατώτερα σώματά μας θα υποβληθούν σε σκληρές δοκιμασίες, γι' αυτό σας συνιστώ να κατευθύνετε ρεύματα γνώμης απολύτως αντίθετα στα ναρκωτικά και, μεταξύ των ακροπολιτών, μείωση της κατανάλωσης καπνού και αλκοόλ και αύξηση της υγιεινής σε κάθε επίπεδο.
> 
> Οι τελετές πρέπει να διατηρηθούν, αλλά να εναλλάσσονται ή να συνδέονται με έργα και προσπάθειες που «σκληραίνουν» και μας κάνουν ανθεκτικούς στην αντιξοότητα και τις επιθέσεις.
> 
> Πρέπει επίσης να ενισχυθεί το οικονομικό σκέλος και όλα τα δυνατά στοιχεία επιβίωσης: πλησιάζουμε σε μια βάρβαρη εποχή κατά την οποία οι αδύναμοι θα εξαφανιστούν από το θέατρο της Ιστορίας. Πρέπει να είμαστε δυνατοί και να εκπαιδεύσουμε τον λαό μας στη δύναμη και την αγνότητα, διότι οι νεότεροι θα χρειαστούν αυτές τις πηγές δύναμης, ώστε αυτή η νέα προσπάθεια να καθιερώσει ένα πρότυπο της έκτης υποφυλής της πέμπτης φυλής και να μη αποτύχει χωρίς πρώτα, τουλάχιστον, να αφήσει βαθιά ίχνη που οι ταξιδιώτες του μέλλοντος θα μπορούν να ακολουθήσουν.
> 
> Βλέπετε λοιπόν ότι, και στις δύο πτυχές, πρέπει να ανανεώσουμε τον Ενθουσιασμό και την Εσωτερική μας Δύναμη για να υπερβούμε τις πολύ πιθανές δυσκολίες, οι οποίες, νικώμενες όπως ο μυθικός δράκος, θα μας επιτρέψουν την είσοδο σε μια Εποχή Μεγαλύτερου Φωτός.
> 
> Δεν μας μένει χρόνος να εξετάζουμε τα μικρά προβλήματα της προσωπικότητας, καθιστάμενοι συνένοχοι σ' αυτά. Πρέπει να μιλήσουμε καθαρά και δυνατά. ΠΡΕΠΕΙ ΝΑ ΕΙΜΑΣΤΕ Ή ΝΑ ΜΗΝ ΕΙΜΑΣΤΕ.
> 
> — *Εντολή αριθ. 52: Προσοχή στις αλλαγές και τα γεγονότα. Jorge Ángel Livraga*
