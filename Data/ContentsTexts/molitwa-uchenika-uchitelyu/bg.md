Учителю! Дай ми Идеал, за който да се боря.
Идеал, за който бих могъл не само да умра, а и да живея.
Учителю! Дари ми ново име и ще го нося през живота си.
Учителю! Дай ми малко от Твоето знание, за да го разпръсквам,
Като семена на доброто, в отворените сърца на хората.

Учителю, дай ми капка от Твоята проницателност, по която, като по море
Ще отплавам и ще достигна бреговете на Мечтата.
Дай ми искрата на Твоята Вяра, ще я нося в дланите си по света, запалвайки всичко,
Което срещна по пътя, докато Тъмнината не се превърне в Светлина.

Учителю! Учи ме, че този свят е слама, дърво и тлен.
Не само това ще разбера добре, но ще го позная в мига на пожара.
Дари ми Твоето разбиране, но не и разрешение на моите проблеми:
Учи ме да ги побеждавам.

Покажи ми силата Си, за да се пробуди онази, която спи в мен,
И да стане надеждна спътница Твоя по Пътя на Вечното Изкачване.
А ако някога остана слаб и протегна ръка към Теб –
Не отхвърляй я, вземи я, стисни толкова силно, че да почувствам болка
С душата си... И ще продължа Пътя и няма да бъда сам...

Учителю! Дай ми частица от Твоята Любов. Тя ще стане мая
В Хляба на Доброто, който израства в сърцето ми.
Всичко това ми е толкова необходимо!
А сега, в нашия Свят, където няма Просветени Владетели,
Учителю, Ти не ми обяснявай прекалено много...

Не аз Теб избрах, а Ти мен – така бъди ми Властелин.
Не виждам в това унижение за себе си, а искрено имам нужда от това,
И дай ми възможност да стоя с Теб рамо до рамо в сраженията.

А ако Ти по пътя се препънеш – опри се на мен,
За да не докоснеш земята, в мечтите ми Ти си изправен
И непоколебим, и погледът Ти е обърнат към Звездите и Слънцето.

Когато смъртта дойде при мен – дай ми увереност,
Че животът няма да свърши с това и ще продължи.
А ако първи Ти си отидеш и не ме сметнеш за достоен
Да стана Жертва на избрания Път – позволи ми да тръгна след Теб.

Разпореждай се с мен, Учителю, във всичко, което Ти сметнеш за достойно.
Няма да отстъпя. Няма да се уплаша от опасности. Винаги ще чувам гласа Ти.
Твоите Учения няма да изопачавам, ще бъда послушен със сърцето си
И ще продължа делото, Учителю, за Теб през този живот
И нататък – във Вечността...

Аз не желая Рая. Ти не ми го обещавай. Единственото, което искам –
Да създам Нов Свят, По-добър, не за себе си, за братята ми – хората,
Които не знаят причините за бедите си и защо се раждат на Светлината,
И защо умират... И нека някой ден те намерят това, което е в Теб,
Както аз го намерих...
