Mistře! Dej mi Ideál, za který bojovat.
Ideál, za který bych mohl nejen zemřít, ale žít.
Mistře! Dej mi nové jméno, a já ho životem ponesu.
Mistře! Dej mi trochu Tvého poznání, abych ho rozséval,
Jako semínka dobra do otevřených srdcí lidí.

Mistře, dej kapku Tvého porozumění, po níž, jako po moři
vypluji a dosáhnu břehů Snu.
Dej mi jiskru Tvé Věry, ponesu ji v dlaních po světě, zapalujíc vše,
co na cestě potkám, dokud se Tma nezmění ve Světlo.

Mistře! Uč mě, že tento svět je sláma, dřevo a prach.
Nejen to dobře pochopím, ale poznám to v okamžiku požáru.
Dej mi své porozumění, ale ne řešení mých problémů:
Uč mě je překonávat.

Ukaž mi svou sílu, aby se probudila ta, která ve mně spí,
a aby se stala spolehlivou průvodkyní Tvou na Stezce Věčného Vzestupu.
A když se jednou ukážu slabý a natáhnu k Tobě ruku –
Neodmítej ji, vezmi ji, stiskni tak silně, abych pocítil bolest
svou duší... A já budu pokračovat na Cestě a nebudu osamělý...

Mistře! Dej mi kousek Tvé Lásky. Ona se stane kvasem
v Chlebu Dobroty, který vyroste v mém srdci.
To vše je pro mě tak nutné!
A nyní, v našem Světě, kde nejsou osvícení Vládci,
Mistře, Ty mi nevysvětluj příliš mnoho...

Ne já Tebe, ale Ty mne vybral – tak se staň mým Pánem.
V tom nevidím ponížení pro sebe, ale upřímně to potřebuji,
A dej mi možnost stát s Tebou bok po boku v bojích.

A jestliže se na cestě zakopneš – opři se o mě,
aby ses jen nedotkl země, v mých snech jsi vzpřímený
a nepohnutelný, a Tvůj pohled směřuje ke Hvězdám a Slunci.

Až ke mně přijde smrt – dej mi jistotu,
že život na tom neskončí a bude pokračovat.
A když půjdeš první a nepovažuješ mě za hodného
stát se obětí na vyvolené Cestě – dovol mi následovat Tě.

Nakládej se mnou, Mistře, ve všem, co uznáš za důstojné.
Nevzdám se. Nebudu se bát nebezpečí. Vždy budu slyšet Tvůj hlas.
Učení Tvé nezkřivím, budu poslušen srdcem
a budu pokračovat v díle, Mistře, pro Tebe skrze tento život
a dál – do Věčnosti...

Nechci Nebe. Neslibuj mi ho. Jediné, co chci –
Vytvořit Nový, Lepší Svět, ne pro sebe, ale pro své bratry – lidi,
kteří neznají příčiny svých utrpení, a proč se rodí na Světlo,
a proč umírají... A nechť jednou najdou to, co je v Tobě,
jak jsem to já našel...
